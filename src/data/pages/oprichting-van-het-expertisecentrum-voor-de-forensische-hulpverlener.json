{
  "meta": {
    "url": "https://www.fpcnv.be/oprichting-van-het-expertisecentrum-voor-de-forensische-hulpverlener/",
    "path": "/oprichting-van-het-expertisecentrum-voor-de-forensische-hulpverlener",
    "title": "oprichting van het expertisecentrum voor de forensische hulpverlener",
    "images": [
      "https://www.fpcnv.be/wp-content/themes/fpc/images/logo_share.jpg",
      "https://www.fpcnv.be/wp-content/uploads/2025/06/Expertisecentrum-scaled.jpg",
      "https://www.fpcnv.be/wp-content/uploads/2025/06/Onderzoek-scaled.jpg",
      "https://www.fpcnv.be/wp-content/uploads/2025/06/Opleidingen-scaled.jpg",
      "https://www.fpcnv.be/wp-content/uploads/2017/08/preventief-werken-voorkomt-incidenten-1920x1022.jpg"
    ],
    "logo": "https://www.fpcnv.be/wp-content/themes/fpc/images/logo_share.jpg"
  },
  "content": {
    "raw_text": "Oprichting van het ‘Expertisecentrum voor de forensische hulpverlener’ [LINK: https://www.fpcnv.be/] Home [/LINK] » Oprichting van het ‘Expertisecentrum voor de forensische hulpverlener’ Kwaliteitsvolle zorg, Projecten en activiteiten/evenementen, Wetenschappelijk onderzoek Ruben van den Ameele, Ilse Libijn, Directeuren patiëntenzorg FPC Antwerpen en FPC Gent | 4 september 2025 De forensisch psychiatrische centra van Antwerpen en Gent bouwen respectievelijk al acht en elf jaar aan zorg op maat voor geïnterneerde patiënten met een high security profiel. Doorheen de jaren werd binnen beide behandelcentra door zorgmedewerkers uit alle disciplines een brede en diepgaande expertise opgebouwd in het omgaan met deze kwetsbare en complexe patiëntenpopulatie. De behandeling en begeleiding binnen deze context leverden waardevolle inzichten op. Vanuit dit groeiproces zetten FPC Antwerpen en FPC Gent een volgende stap: de oprichting van het Expertisecentrum voor de Forensische Hulpverlener. Met dit centrum willen we niet alleen onze opgebouwde kennis en ervaring verder verdiepen en onderbouwen, maar vooral ook delen met collega hulpverleners en voorzieningen die met gelijkaardige patiënten of met patiënten met overlappende kenmerken werken. We geloven dat samenwerking en kennisdeling binnen het netwerk de sleutel kunnen zijn tot betere zorg. Met het expertisecentrum willen we bijdragen aan het versterken van de kwaliteit van zorg in het bredere forensisch werkveld, het verbinden van zorgverleners en instellingen die gelijkaardige uitdagingen delen en aan het uitbouwen van wetenschappelijk onderzoek dat mee richting geeft aan de toekomst van forensische zorg. [LINK: https://www.fpcnv.be/expertisecentrum/] Expertisecentrum voor de forensische hulpverlener [/LINK] Een belangrijke pijler van het expertisecentrum is de verdere ontwikkeling van praktijkgericht wetenschappelijk onderzoek. Binnen de forensisch psychiatrische centra werden de voorbije jaren al verschillende publicaties gerealiseerd. We willen deze lijn doortrekken en een structurele bijdrage leveren aan het wetenschappelijk onderbouwen van de behandeling en begeleiding van forensisch psychiatrische patiënten, met als ambitie steeds betere zorg voor de patiënten. [LINK: https://www.fpcnv.be/expertisecentrum/praktijkgericht-onderzoek/] Wetenschappelijk onderzoek [/LINK] In het kader van het expertisecentrum organiseren we een reeks opleidingen die vertrekken vanuit de praktijk en gericht zijn op directe toepasbaarheid. De opleidingen worden één à twee keer per jaar georganiseerd, afhankelijk van het thema. Het opleidingsaanbod zal stapsgewijs verder uitgebreid worden. De eventuele opbrengsten van de opleidingen gaan integraal naar Magis3, het ondersteuningsfonds voor patiënten van FPC Antwerpen en FPC Gent. Dit fonds helpt hulpbehoevende patiënten met basismiddelen, ondersteunt hun financiële zelfredzaamheid en biedt kansen om verantwoordelijkheid op te nemen in het omgaan met schulden en persoonlijke middelen. [LINK: https://www.fpcnv.be/expertisecentrum/opleidingen/] Opleidingsaanbod [/LINK] [LINK: https://www.fpcnv.be/nieuws-en-informatie/] Terug naar overzicht [/LINK]"
  }
}