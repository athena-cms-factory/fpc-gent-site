{
  "meta": {
    "url": "https://www.fpcnv.be/warmlopen-goede-doel-en-re-integratie/",
    "path": "/warmlopen-goede-doel-en-re-integratie",
    "title": "warmlopen goede doel en re integratie",
    "images": [
      "https://www.fpcnv.be/wp-content/themes/fpc/images/logo_share.jpg",
      "https://www.fpcnv.be/wp-content/uploads/2017/09/Warmlopen-voor-het-goede-doel-en-re-integratie-1920x1050.jpg"
    ],
    "logo": "https://www.fpcnv.be/wp-content/themes/fpc/images/logo_share.jpg"
  },
  "content": {
    "raw_text": "Warmlopen voor het goede doel en re-integratie [LINK: https://www.fpcnv.be/] Home [/LINK] » Warmlopen voor het goede doel en re-integratie Projecten en activiteiten/evenementen 10 januari 2017 Tijdens De Warmste Week van Music For Life kon iedereen warmlopen voor meer dan 1.000 goede doelen. Op vrijdag 23 december liep ook FPC Gent warm, tijdens de Warmathon in Gent. Meerdere patiënten, onder begeleiding van het team sport, wandelden of liepen in het prachtige sport- en recreatiepark Blaarmeersen rond de grote vijver, leverden zo hun bijdrage aan het goede doel en zetten een mooie stap in hun resocialisatie. Het resultaat van onvermoeibare inzet. Dat bewegen en sporten goed is voor de gezondheid staat als een paal boven water. Om de patiënten te stimuleren om voldoende te bewegen, neemt team sport tal van initiatieven. Zo gingen ze maanden geleden van start met de programma’s ‘Start to run’ en ‘Start to walk’. Maanden trainden ze met verschillende groepen patiënten, richting een grote uitdaging: deelname aan de Warmathon in Gent tijdens ‘De Warmste Week’ van Music For Life. Deelname was voor de patiënten niet alleen een warm gebaar en een steun aan meer dan 1.000 goede doelen voor Music For Life, maar ook een belangrijke stap in de voorbereiding op hun re-integratie. Voor zeven patiënten – drie wandelaars en vier lopers – werd een sportuitgaansvergunning aangevraagd bij de Kamer voor de Bescherming van de Maatschappij. Rekening houdende met de mogelijkheden van de patiënten en de resultaten uit de risicotaxatie werd de uitgaansvergunning door de bevoegde KBM goedgekeurd. Op 23 december trokken deze patiënten, onder begeleiding van team sport, dan ook enthousiast richting Blaarmeersen voor hun bijdrage aan de Warmathon. Eenmaal het startschot gegeven, startte iedereen, in het zog van een massa deelnemers, te snel. Maar opgeven, deden ze niet. Aan het einde van de rit wandelden en liepen ze – alle rondjes opgeteld – samen 97,2 km. Een mooie bijdrage voor een warme stad! Het is dankzij de onvermoeibare inzet van de medewerkers van FPC Gent dat sommige van de patiënten inmiddels dermate geëvolueerd zijn, dat dergelijke initiatieven mogelijk worden. En natuurlijk ook dankzij de patiënten zelf, die – met vallen en opstaan – de nodige motivatie en moed aan de dag leggen om hard te werken aan de weg naar hun re-integratie! [LINK: https://www.fpcnv.be/nieuws-en-informatie/] Terug naar overzicht [/LINK]",
    "sections": [
      {
        "type": "hero",
        "content": {
          "titel": "Warmlopen voor het goede doel en re-integratie",
          "tagline": "FPC Gent patiënten zetten een mooie stap in hun resocialisatie tijdens de Warmathon voor Music For Life. (10 januari 2017)",
          "cta_text": ""
        }
      },
      {
        "type": "text_block",
        "content": {
          "titel": "Warmathon in Gent: een warme bijdrage",
          "tekst": "Tijdens De Warmste Week van Music For Life kon iedereen warmlopen voor meer dan 1.000 goede doelen. Op vrijdag 23 december liep ook FPC Gent warm, tijdens de Warmathon in Gent. Meerdere patiënten, onder begeleiding van het team sport, wandelden of liepen in het prachtige sport- en recreatiepark Blaarmeersen rond de grote vijver, leverden zo hun bijdrage aan het goede doel en zetten een mooie stap in hun resocialisatie."
        }
      },
      {
        "type": "text_block",
        "content": {
          "titel": "Onvermoeibare inzet en voorbereiding",
          "tekst": "Het resultaat van onvermoeibare inzet. Dat bewegen en sporten goed is voor de gezondheid staat als een paal boven water. Om de patiënten te stimuleren om voldoende te bewegen, neemt team sport tal van initiatieven. Zo gingen ze maanden geleden van start met de programma’s ‘Start to run’ en ‘Start to walk’. Maanden trainden ze met verschillende groepen patiënten, richting een grote uitdaging: deelname aan de Warmathon in Gent tijdens ‘De Warmste Week’ van Music For Life. Deelname was voor de patiënten niet alleen een warm gebaar en een steun aan meer dan 1.000 goede doelen voor Music For Life, maar ook een belangrijke stap in de voorbereiding op hun re-integratie."
        }
      },
      {
        "type": "text_block",
        "content": {
          "titel": "Goedkeuring en enthousiaste deelname",
          "tekst": "Voor zeven patiënten – drie wandelaars en vier lopers – werd een sportuitgaansvergunning aangevraagd bij de Kamer voor de Bescherming van de Maatschappij. Rekening houdende met de mogelijkheden van de patiënten en de resultaten uit de risicotaxatie werd de uitgaansvergunning door de bevoegde KBM goedgekeurd. Op 23 december trokken deze patiënten, onder begeleiding van team sport, dan ook enthousiast richting Blaarmeersen voor hun bijdrage aan de Warmathon."
        }
      },
      {
        "type": "text_block",
        "content": {
          "titel": "Een prestatie van formaat",
          "tekst": "Eenmaal het startschot gegeven, startte iedereen, in het zog van een massa deelnemers, te snel. Maar opgeven, deden ze niet. Aan het einde van de rit wandelden en liepen ze – alle rondjes opgeteld – samen 97,2 km. Een mooie bijdrage voor een warme stad!"
        }
      },
      {
        "type": "text_block",
        "content": {
          "titel": "Dankwoord voor inzet en motivatie",
          "tekst": "Het is dankzij de onvermoeibare inzet van de medewerkers van FPC Gent dat sommige van de patiënten inmiddels dermate geëvolueerd zijn, dat dergelijke initiatieven mogelijk worden. En natuurlijk ook dankzij de patiënten zelf, die – met vallen en opstaan – de nodige motivatie en moed aan de dag leggen om hard te werken aan de weg naar hun re-integratie!"
        }
      }
    ]
  }
}