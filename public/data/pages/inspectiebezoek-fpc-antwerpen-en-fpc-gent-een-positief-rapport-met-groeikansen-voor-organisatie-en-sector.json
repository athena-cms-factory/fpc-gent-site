{
  "meta": {
    "url": "https://www.fpcnv.be/inspectiebezoek-fpc-antwerpen-en-fpc-gent-een-positief-rapport-met-groeikansen-voor-organisatie-en-sector/",
    "path": "/inspectiebezoek-fpc-antwerpen-en-fpc-gent-een-positief-rapport-met-groeikansen-voor-organisatie-en-sector",
    "title": "inspectiebezoek fpc antwerpen en fpc gent een positief rapport met groeikansen voor organisatie en sector",
    "images": [
      "https://www.fpcnv.be/wp-content/themes/fpc/images/logo_share.jpg",
      "https://www.fpcnv.be/wp-content/uploads/2023/07/Conclusie-inspectieverslag-1.png",
      "https://www.fpcnv.be/wp-content/uploads/2023/07/Conclusie-inspectieverslag-2.png",
      "https://www.fpcnv.be/wp-content/uploads/2023/07/Conclusie-inspectieverslag-3.png",
      "https://www.fpcnv.be/wp-content/uploads/2023/07/Conclusie-inspectieverslag-4.png",
      "https://www.fpcnv.be/wp-content/uploads/2023/07/Conclusie-inspectieverslag-5.png",
      "https://www.fpcnv.be/wp-content/uploads/2023/07/Audit.jpg"
    ],
    "logo": "https://www.fpcnv.be/wp-content/themes/fpc/images/logo_share.jpg"
  },
  "content": {
    "raw_text": "Inspectiebezoek FPC Antwerpen en FPC Gent: een positief rapport met groeikansen voor organisatie en sector [LINK: https://www.fpcnv.be/] Home [/LINK] » Inspectiebezoek FPC Antwerpen en FPC Gent: een positief rapport met groeikansen voor organisatie en sector Kwaliteitsvolle zorg 12 juli 2023 In april/mei kwam Zorginspectie twee dagen ter plaatse in FPC Antwerpen en twee dagen in FPC Gent. Zij focusten bij hun toezicht voornamelijk op de kwaliteit van zorg, de patiëntveiligheid en het kwaliteitsbeleid. In dit kader vond een voorbereidende risicoanalyse plaats op basis van zelfevaluaties en uitgebreid dossieronderzoek, praatten zij met diverse medewerkers en patiënten en bezochten zij afdelingen. De toezichtsmethodiek sloot zoveel mogelijk aan op deze voor psychiatrische ziekenhuizen en hield zo goed mogelijk rekening met het verplichte karakter van een opname, waarbij geen exclusiecriteria gehanteerd worden, patiënten niet noodzakelijk gemotiveerd zijn voor hun behandeling of soms zelfs niet in een forensisch psychiatrisch centrum willen verblijven. De auditeurs stelden vast dat alle punten van vorige audits werden weggewerkt, dat beide behandelcentra op heel wat vlakken aan de normen of verwachtingen voldoen én het voor een heel aantal punten opvallend beter doen. De verbeterpunten die in kaart werden gebracht, zullen – voor zover deze binnen de invloedssfeer van de organisatie liggen – mee richting geven aan de verdere uitbouw van beide centra. De overige bevindingen brengen hopelijk het debat omtrent deze thema’s verder op gang. Inspectieverslagen en reacties op ontwerpverslagen zijn bestuursdocumenten in de zin van het Vlaamse Bestuursdecreet en kunnen dus opgevraagd worden door iedere geïnteresseerde; zo ook dit verslag. Wij delen delen het alvast [LINK: https://www.fpcnv.be/wp-content/uploads/2023/07/FPCA_FPCG-ZI-2023-00421-versie-voor-openbaarheid.pdf] via deze link [/LINK] . Voor een beknopt overzicht van de sterke en verbeterpunten verwijzen we naar de conclusies hieronder. Ondanks de kritische geluiden die opduiken in de media is de directie trots dat de behandelcentra met de middelen die er zijn deze resultaten hebben kunnen neerzetten. “Trots op het team, want dit is enkel mogelijk dankzij de dagelijkse inspanningen van de medewerkers, ondanks de moeilijke doelgroep en niet evidente context. Het is evenwel noodzakelijk dat de door Zorginspectie vermelde verbeterpunten op korte termijn worden aangepakt, zodat de doorstroom van patiënten verder gefaciliteerd wordt en een verlaging van het aantal geïnterneerden in de gevangenis kan gerealiseerd worden.”, aldus de directie. Inspectieverslag Forensisch Psychiatrische Centra | Conclusie [LINK: https://www.fpcnv.be/nieuws-en-informatie/] Terug naar overzicht [/LINK]",
    "sections": [
      {
        "type": "hero",
        "content": {
          "titel": "Inspectiebezoek FPC Antwerpen en FPC Gent: een positief rapport met groeikansen voor organisatie en sector",
          "tagline": null,
          "cta_text": null
        }
      },
      {
        "type": "text_block",
        "content": {
          "titel": "Aanpak van de Zorginspectie",
          "tekst": "Kwaliteitsvolle zorg 12 juli 2023. In april/mei kwam Zorginspectie twee dagen ter plaatse in FPC Antwerpen en twee dagen in FPC Gent. Zij focusten bij hun toezicht voornamelijk op de kwaliteit van zorg, de patiëntveiligheid en het kwaliteitsbeleid. In dit kader vond een voorbereidende risicoanalyse plaats op basis van zelfevaluaties en uitgebreid dossieronderzoek, praatten zij met diverse medewerkers en patiënten en bezochten zij afdelingen. De toezichtsmethodiek sloot zoveel mogelijk aan op deze voor psychiatrische ziekenhuizen en hield zo goed mogelijk rekening met het verplichte karakter van een opname, waarbij geen exclusiecriteria gehanteerd worden, patiënten niet noodzakelijk gemotiveerd zijn voor hun behandeling of soms zelfs niet in een forensisch psychiatrisch centrum willen verblijven."
        }
      },
      {
        "type": "text_block",
        "content": {
          "titel": "Bevindingen van de auditeurs",
          "tekst": "De auditeurs stelden vast dat alle punten van vorige audits werden weggewerkt, dat beide behandelcentra op heel wat vlakken aan de normen of verwachtingen voldoen én het voor een heel aantal punten opvallend beter doen. De verbeterpunten die in kaart werden gebracht, zullen – voor zover deze binnen de invloedssfeer van de organisatie liggen – mee richting geven aan de verdere uitbouw van beide centra. De overige bevindingen brengen hopelijk het debat omtrent deze thema’s verder op gang."
        }
      },
      {
        "type": "text_block",
        "content": {
          "titel": "Toegang tot het inspectieverslag",
          "tekst": "Inspectieverslagen en reacties op ontwerpverslagen zijn bestuursdocumenten in de zin van het Vlaamse Bestuursdecreet en kunnen dus opgevraagd worden door iedere geïnteresseerde; zo ook dit verslag. Wij delen het alvast via deze link (https://www.fpcnv.be/wp-content/uploads/2023/07/FPCA_FPCG-ZI-2023-00421-versie-voor-openbaarheid.pdf). Voor een beknopt overzicht van de sterke en verbeterpunten verwijzen we naar de conclusies hieronder."
        }
      },
      {
        "type": "text_block",
        "content": {
          "titel": "Reactie van de directie",
          "tekst": "Ondanks de kritische geluiden die opduiken in de media is de directie trots dat de behandelcentra met de middelen die er zijn deze resultaten hebben kunnen neerzetten. “Trots op het team, want dit is enkel mogelijk dankzij de dagelijkse inspanningen van de medewerkers, ondanks de moeilijke doelgroep en niet evidente context. Het is evenwel noodzakelijk dat de door Zorginspectie vermelde verbeterpunten op korte termijn worden aangepakt, zodat de doorstroom van patiënten verder gefaciliteerd wordt en een verlaging van het aantal geïnterneerden in de gevangenis kan gerealiseerd worden.”, aldus de directie."
        }
      },
      {
        "type": "text_block",
        "content": {
          "titel": "Inspectieverslag Forensisch Psychiatrische Centra | Conclusie",
          "tekst": ""
        }
      }
    ]
  }
}